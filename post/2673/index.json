{"id":"2673","name":"\"למנות תובע חיצוני לפרשה בה מעורבים בכירי משרד המשפטים\"","body":"<h3><strong>לאחר שהיועץ הקודם סגר את התיק הפלילי נגד שתי משנות ליועמ\"ש ובכירות בפרקליטות והיועץ הנוכחי בולם העמדה לדין משמעתי נגדן, דורשת התנועה למשילות ודמוקרטיה למנות תובע חיצוני לפרשה בה מעורבים בכירי משרד המשפטים.</strong></h3>\r\nבעקבות סגירת התיק הפלילי בפרשה בה מעורבות בכירות מאד במשרד המשפטים ובפרקליטות, ובעקבות האיסור שהטיל מנדלבליט על ועדת האתיקה של לשכת עורכי הדין להמשיך בהליך המשמעתי שנפתח נגדן, קוראת התנועה למשילות ודמוקרטיה למנות תובע חיצוני ובלתי תלוי שיכול להביא לחקר האמת.\r\n\r\nבדו\"ח נציבות הביקורת על הפרקליטות קבעה השופטת בדימוס הילה גרסטל כי שתי משנות ליועמ\"ש יחד עם שתי פרקליטות מפרקליטות המדינה הפעילו לחץ על מנהל המכון לרפואה משפטית כדי שישנה לפי דרישתן תצהיר חתום אותו הגיש לבית המשפט\r\n\r\nהתנועה למשילות ודמוקרטיה הגישה תלונה במשטרה נגד ארבע עורכות הדין ובמקביל הגישה תלונה לועדת האתיקה הארצית של לשכת עורכי הדין. לאחרונה המשטרה הודיעה לתנועה כי התיק נסגר מחוסר אשמה ומי שקיבל את ההחלטה לסגור את התיק הוא היועץ וינשטיין ממש עם תום כהונתו. ועדת האתיקה הארצית הודיעה כי בעקבות התלונה נמצא מקום להעמיד לדין משמעתי ועל כן היא דורשת משתי המשנות ליועמ\"ש לקבל תשובות בכתב.\r\n\r\nאלא שבתחילת החודש התערב היועץ המשפטי לממשלה אביחי מנדלבליט בהליך, ובצעד חריג הורה למשנות ליועמ\"ש שלא להגיב לועדת האתיקה של לשכת עורכי הדין. מנדלבליט אף הבהיר במכתב ששיגר לחברי הועדה כי הוא רשאי על פי חוק להפסיק כל טיפול בדין משמעתי נגד משפטנים העובדים בשירות המדינה.\r\n\r\nכעת בתנועה למשילות ודמוקרטיה סבורים שהפתרון היחיד לטיפול נכון בפרשה, הוא מינוי תובע חיצוני ובלתי תלוי. עו\"ד זאב לב מהתנועה למשילות מסביר כי הגורמים שעוסקים בעניין מצויים בניגוד עניינים חריף. \"לא מתקבל על הדעת שיועץ משפטי לממשלה יחליט האם להעמיד לדין עובדות בלשכתו. ההתנהלות הכמעט כוחנית של היועץ מול לשכת עורכי הדין במטרה למנוע ברור משמעתי מוכיחה כי רק תובע חיצוני שיהיו בידיו סמכויות חקירה נגד המעורבות בפרשה ויוכל במקרה הצורך להגיש נגדן כתב אישום, יביא לחקר האמת ולעשיית צדק.\r\n\r\nבמודעה שמפרסמת התנועה ברשתות החברתיות היא קוראת לציבור להצטרף לדרישה משרת המשפטים ומחברי הכנסת לפעול לאלתר למינוי חוקר חיצוני ובלתי תלוי. \"די לטיוח. כולם שווים בפני החוק\" נכתב במודעה.\r\n\r\nמנהל הפעילות בתנועה למשילות ודמוקרטיה יהודה עמרני אומר כי זו הדרך היחידה להשיב את אמון הציבור בצמרת מערכת אכיפת החוק. \"אנו מצפים ששרת המשפטים תעשה כן ושלא נצטרך לנקוט הליכים בבתי המשפט כדי להשיג דין צודק בפרשה הזו\".\r\n\r\n&nbsp;"}