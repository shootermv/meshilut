{"id":"3253","title":"כבוד הלאום וחירותו","body":"<img class=\"alignleft size-medium wp-image-3222\" src=\"http://meshilut.org/wp-content/uploads/2019/07/תמונה-יהודה-אוגוסט-2018-217x300.jpg\" alt=\"\" width=\"217\" height=\"300\" />מאמר דעה מאת מנהל התנועה למשילות ודמוקרטיה - יהודה עמרני.\r\n\r\nניתן להניח שרבים מהקוראים לא החליטו עדיין כיצד לעכל את משמעויות האישומים שפורסמו נגד בנימין נתניהו. אצל אדם מן השורה, התחושה האוטומטית כלפי פרשות פלילים כוללת אי נוחות וסלידה. זה נכון גם ביחס לתיקי ראש הממשלה.\r\n\r\nאבל, כדי לנתח ולהבין את המצב, צריך להרחיב את המבט להסתכלות רחבה על מכלול הדברים:\r\n\r\nהמהפכה החוקתית והמשפטית הביאה בכנפיה עם השנים רעות חולות, בין היתר היא שיבשה את היחס הראוי בין נבחרי ציבור למשפטנים ופקידים.\r\n\r\nאחת התוצאות של המהפכה היא הגישה השוררת כיום בצמרת הפרקליטות והמשטרה שהגדירה לעצמה באופן לא רשמי שללכוד נבחר ציבור בפלילים זהו אות למקצועיות וליוקרה, ככל שהנבחר רם דרג, ההישג משובח יותר, ולצורך השגת המטרה מותר לעיתים לחרוג מהחוק והכללים המקובלים בהליכי חקירה, או להפר זכויות נחקרים.\r\n\r\nאף פרקליט מכהן לא יודה במציאות הזו, אבל את התחושות של שרים וחברי כנסת מכל המפלגות אישרר מסמך שדלף לאחרונה בשם \"מסמך יצחקי\" בו נאספו חומרים כנגד נבחרי ציבור. המידע שרוכז במסמך המשטרתי העלום לא הבשיל לכדי כתב אישום ואפילו לא טופל ככל מידע שמעורר חשד, אלא נשמר לעת הצורך. מהי עת הצורך? הזמן שהחוקרים או הפרקליטים יחליטו.\r\n\r\nמעדות אישית אוכל לספר שבפגישות שקיימנו בתנועה למשילות ודמוקרטיה עם שרים בכירים כשניסינו לרתום אותם ליוזמות שיאזנו את מערכת המשפט, הם בירכו ועודדו את ההצעות אך הסבירו שלא יובילו את המהלך, כי לדבריהם אין להם רצון \"שיפתחו להם מגירות\".\r\n\r\nמציאות כזו, גם אם לא נפתחה ולו חקירה אחת היא השחתה מערכתית וסירוס שלטוני. גם נבחר ציבור שלא עבר כל עבירה, יודע שתמיד יכולים לשלוף כנגדו \"חשד\" כזה או אחר, ולסבך אותו בשנים של התנהלות משפטית והשחרת שמו בתקשורת.\r\n\r\nבאקלים הזה התנהלו החקירות נגד בנימין נתניהו. כמו שהתנהלו נגד רובי רבלין, יעקב נאמן ואחרים. כשמדובר בנבחר ציבור - הכל ייעשה גם אם בדרך ירמסו כללי המנהל התקין.\r\n\r\nהשלב המקומם ביותר בהתנהלות מערכת המשפט בעניין נתניהו הוא התעלמות וצפצוף על חוקי יסוד מפורשים בהם הכנסת קבעה הסדרים מדוייקים ותיארה כיצד כתב אישום משפיע על ראש ממשלה מכהן.\r\n\r\nבקצרה נסביר, שחוק יסוד הממשלה קובע שראש ממשלה יכול להמשיך בתפקידו עד להרשעה חלוטה בבית משפט בעבירה שיש עמה קלון. לפי חוק יסוד הכנסת מועמד כזה יכול להתמודד וודאי שאין מגבלה על יכולתו להקים ממשלה. ההיגיון ברור – לא יתכן שהחלטה של פקיד אחד בלי ביקורת שיפוטית תפגע בחזקת החפות ותחליף שלטון בניגוד לבחירת ורצון העם.\r\n\r\nאולם היועץ המשפטי לממשלה מקיים בימים אלה \"דיונים\" על חוקי היסוד הברורים ושוקל איך נכון לפרש אותם ביחס למצבו של נתניהו. הוא משאיר את שאלת יכולתו של נתניהו להרכיב ממשלה בערפל כמו את העובדה שהכנסת תיקנה את חוקי היסוד בדיוק בשביל לאפשר לשר להמשיך ולהחזיק בתיקים במצב כזה. החוק, ואפילו חוקי היסוד, לא מרשימים את היועץ ולשכתו.\r\n\r\nאם עד היום ניסו שי ניצן ומנדלבליט לשכנע שההליך נגד נתניהו נועד לשמירה על שלטון החוק, הגיע המשחק שלהם עם חוקי יסוד מפורשים וחשף ששלטון החוק פריך מאד עבורם.\r\n\r\nוכאן חייבת לבוא תזכורת חשובה – המהפכה החוקתית מושתתת כולה על חוק יסוד כבוד האדם וחרותו. אהרן ברק קידש את חוקי היסוד כשקבע שמדובר בלא פחות מ\"חוקה\". דורות של שופטים פסלו בשל כך חקיקה של הכנסת ויועצים משפטיים פסלו פעולות ממשלה.\r\n\r\nכעת, כשפחות מתאים למערכת המשפט היא כבר לא מחוייבת לחוקי היסוד, אלא מעמידה אותם לדיון, בחינה והתעלמות.\r\n\r\nכמעט במקרה, נשיאת בית המשפט העליון אסתר חיות קבעה השבוע שבג\"ץ ידון בקרוב בתוקפו של חוק יסוד הלאום.\r\n\r\nאת האיזון המחוייב למערכת המשפט שהפך לדחוף ביותר, אפשר להכתיר כמהלך ל–כבוד הלאום וחרותו.\r\n\r\n(פורסם בעולם קטן)"}