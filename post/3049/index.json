{"id":"3049","title":"ב-65% מהרשויות המקומיות הבכירים עוברים על החוק ולא מגישים הצהרות הון","body":"<h3><b><span lang=\"HE\">התנועה למשילות ודמוקרטיה ניהלה הליך משפטי ארוך מול משרד הפנים וחשפה זלזול רחב של בעלי תפקידים בכירים ברשויות שמפרים את החוק ולא מגישים הצהרות הון. ב-12 רשויות כלל לא הוגשו הצהרות הון</span></b></h3>\r\n<p style=\"font-weight: 400;\">בעוד פחות מחצי שנה יערכו הבחירות לרשויות המקומיות. הנתונים המתפרסמים היום יעניינו תושבים רבים שבעירייה או במועצה שלהם בכירי הרשות לא הגישו עדיין הצהרת הון, שנה לאחר כניסתו לתוקף של החוק המחייב אותם למסור הצהרה.</p>\r\n<p style=\"font-weight: 400;\">בעקבות התערבות בית המשפט המחוזי העביר משרד הפנים לידי התנועה למשילות ודמוקרטיה רשימה בה מופיע מספר בעלי התפקידים שהגישו הצהרות הון בכל רשות. בין התפקידים המחויבים בהגשה: מנכ\"ל, מהנדס הרשות, היועץ המשפטי, גזבר, מבקר מנהלי מחלקות ועוד.</p>\r\n<p style=\"font-weight: 400;\"><strong>​​</strong><strong>מהרשימה עולה כי בלמעלה מ-150 רשויות חלק מבעלי התפקידים הבכירים לא הגישו הצהרת הון</strong><strong>.</strong> ב-12 רשויות אף אחד לא הגיש הצהרה מבין בעלי התפקידים הבכירים, כך באופקים, בית דגן, ג'לג'וליה, סאג'ור, חורפיש, טובא-זנגריה, טייבה, לקיה, מטולה, מעיליא, ומשהד.</p>\r\n<p style=\"font-weight: 400;\"><strong>​​</strong><strong>ברשויות אחרות רק בעל תפקיד אחד הגיש</strong>, בהן: כפר שמריהו, כפר מנדא, מיתר, מבואות החרמון, נצרת, עומר, פורדייס, קלנסווה, קרית יערים, חבל מודיעין, חורה, טירת הררמל, יבנאל, יסוד המעלה, ירכא, כוכב יאיר, אבו גוש, בני עיי\"ש, בית ג'ן, ג'ולס, גולן ועוד.</p>\r\n<p style=\"font-weight: 400;\"><strong>​​</strong><strong>הפרטים נחשפו במסגרת בקשת חופש מידע ששלחה התנועה למשילות ודמוקרטיה למשרד הפנים. לאחר שהמשרד סירב, הגישה התנועה עתירה מנהלית ודרשה את קבלת המידע</strong><strong>.</strong></p>\r\n<p style=\"font-weight: 400;\">סגן נשיא בית המשפט המחוזי, השופט יורם נועם, קבע כי משרד הפנים ימסור לתנועה את רשימת הרשויות המקומיות ואת מספר העובדים באותן רשויות שהגישו הצהרות הון. השופט אף שיבח את מטרות העתירה וציין כי היא קידמה את הליך הטיפול בהגשת הצהרות ההון, כמחויב על פי חוק. בנוסף קבע השופט כי תוחזר לעותרים האגרה והמדינה תישא בהוצאות הגשת העתירה.</p>\r\n<p style=\"font-weight: 400;\">החוק, שנכנס לתוקפו לפני כשנה, מחייב את השופטים והפקידים הבכירים בשירות הציבורי, וכן בכירים במשטרה ובצה\"ל, בהגשת הצהרת הון תקופתית. התנועה למשילות ודמוקרטיה היתה מעורבת ביוזמת החוק, שקודם עם חברי הכנסת בצלאל סמוטריץ' ואיציק שמולי, ועוקבת אחרי יישומו באמצעות בקשות חופש מידע בהן מתבקשות הרשויות השונות לדווח על קצב הגשת ההצהרות כפי שמחייב החוק.</p>\r\n<p style=\"font-weight: 400;\">​​עו\"ד זאב לב המרכז את תחום חופש המידע בתנועה למשילות אומר: \"הנתונים שפורסמו מדאיגים ומראים כי ישנם פקידים בכירים לא מעטים שלא מקיימים את הוראות החוק. כעת יוכלו התושבים בכל רשות לדעת כמה בכירים קיימו את הוראות החוק וכמה עדיין לא ולדרוש שיעשו כך\".\r\n\r\nלצפייה בטבלת הנתונים של משרד הפנים <a href=\"http://meshilut.org/wp-content/uploads/2018/05/טבלת-רשויות-לפי-חוק-שירות-הציבור-אפריל-2018-1.pdf\">לחצו כאן </a>\r\n\r\n\r\n</p>"}