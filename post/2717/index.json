{"id":"2717","name":"עתירה לבג\"ץ: לפסול את הוראת נאור לשופטים שלא להיפגש עם נציגי הועדה לבחירת שופטים","body":"<h3><strong>הנשיאה נאור הנחתה שופטים לא להיפגש עם נציגי הועדה לבחירת שופטים וסירבה לחזור בה. </strong><strong>התנועה למשילות עתרה לבג\"ץ נגד ההנחיה: \"ניתנה בחוסר סמכות\"</strong></h3>\r\nבמכתב ששלחה נשיאת בית המשפט העליון לתנועה למשילות ודמוקרטיה היא אישרה לאחרונה, כי הנחתה את כלל השופטים במדינת ישראל, שלא להיפגש עם יו\"ר לשכת עורכי הדין, עוה\"ד אפי נוה, או מי מטעמו, וכן שלא להיפגש עם \"גורמים פוליטיים\". הנחייתה של נאור נועדה למנוע משופטים המעוניינים בקידום לפגוש גורמים בועדת לבחירת שופטים שאינם מקרב השופטים.\r\n\r\nבתנועה למשילות ודמוקרטיה אומרים שההנחיה של נאור ניתנה בחוסר סמכות, תוך פגיעה בהליך בחירת השופטים וביכולתם של שאר חברי הועדה לבחירת שופטים, שהינם נציגי לשכת עוה\"ד או נבחרי ציבור, לבחון באופן מעמיק ויסודי את המינויים המובאים לוועדה.\r\n\r\nמשלא נענתה דרישת התנועה מנאור לבטל את ההנחייה, עתרה היום (רביעי) התנועה לבג\"ץ נגד נשיאת בית המשפט העליון בדרישה כי תבוטל ההנחיה לשופטים.\r\n\r\nעורכי הדין שמחה רוטמן וזאב לב כותבים בעתירה כי מלבד היעדר הסמכות להנחות את השופטים, ההנחיה של הנשיאה נאור לא פורסמה כחוק, וניתנה בעל פה. לדבריהם חובה זו נקבעה בפסיקת בית המשפט העליון, והיא מחייבת פרסום בכתב של הנחיות מנהליות, וכי חובה זו אף נקבעה בחוק חופש המידע מאוחר יותר: \"רשות ציבורית תעמיד לעיון הציבור את ההנחיות המינהליות הכתובות שעל פיהן היא פועלת ושיש להן נגיעה או חשיבות לציבור\".\r\n\r\nבעתירה נכתב כי \"לא ניתן לקבל קיומה של הנחיה מנהלית בעלת השלכות כה חמורות על זכויות הפרט ובכלל זה חופש הביטוי, חופש העיסוק וכבוד האדם של ציבור השופטים מחד, ועל האינטרס הציבורי בשקיפות ובמיקסום המידע בידי חברי הועדה לבחירת שופטים מאידך, אשר לא פורסמה מעולם בכתב, ובוודאי שאינה עומדת לעיון הציבור או אף הפרטים הנפגעים ממנה\".\r\n\r\nעוד תוקפים בתנועה למשילות את ההנחיה של נאור וכותבים בעתירה לבג\"ץ כי <strong>נשיאת העליון \"שברה את מאזן המידע, ולמעשה פועלת להדיר את רוב חברי הועדה לבחירת שופטים מגישה לשופטים אותם הם צריכים למנות\"</strong>.\r\n\r\nבעתירה נכתב: \"התנהלות זו הינה בלתי נסבלת במדינה דמוקרטית, ופגיעתה באמון הציבור בבית המשפט ובעומדים בראשו קשה... משכך, לוקה ההנחיה בחוסר סבירות קיצוני, משלא נתנה משקל ראוי לפגיעה שהיא מייצרת באמון הציבור, ובתחושה הקשה של הליכי מינוי שופטים המתנהלים במחשכים על ידי קבוצה סגורה הממנה את עצמה, בניגוד לחוק ולכללי המשפט המנהלי הישראלי\".\r\n\r\nלסיכום דורשת התנועה למשילות ודמוקרטיה מבג\"ץ להורות על ביטול הצעד של הנשיאה נאור ומציינים כי \"ההנחיה פוגעת ביכולתם של חברי הועדה לבחירת שופטים לבצע את מלאכתם נאמנה, פוגעת בציבור השופטים המועמדים לשיפוט, ויותר מכל פוגעת באמון הציבור בבית המשפט\".\r\n\r\nלקריאת העתירה <a href=\"http://meshilut.org/wp-content/uploads/2017/07/עתירה-לביטול-הנחיית-נאור-לשופטים.pdf\">לחצו כאן </a>\r\n\r\nההחלטה למתן תגובה מקדמית: <a href=\"http://meshilut.org/wp-content/uploads/2017/07/לתגובה-מקדמית-עד-20.9.jpeg\">לחצו כאן </a>"}