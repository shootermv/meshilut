{"id":"2722","title":"עתירה לבג\"ץ: לחקור בכירות במשרד המשפטים","body":"<h3><strong>לאחר ששני היועצים המשפטיים לממשלה סגרו את התיק נגד בכירות במשרדם, התנועה למשילות ודמוקרטיה עתרה בדרישה לחקור את המעורבים בפרשה שהסעירה את צמרת מערכת המשפט.</strong></h3>\r\nבדו\"ח הביקורת הראשון שלה, קבעה נציבת הביקורת על הפרקליטות השופטת בדימוס הילה גרסטל כי ארבע פרקליטות בכירות בהן שתי משנות ליועמ\"ש שידלו את מנהל המכון לרפואה משפטית לשנות תצהיר חתום שהגיש לבית המשפט. מעשים אלה עולים לכאורה לכדי עבירות של נסיון לשיבוש הליכי משפט, הדחת עד ובנסיבות מחמירות.\r\n\r\nהתנועה למשילות ודמוקרטיה הגישה אז תלונה במשטרה ולאחרונה מנדלבליט אישרר את החלטת וינשטיין והחליט לסגור את התיק נגד הבכירות, זאת מבלי שנעשתה כל פעולת חקירה.\r\n\r\nהבוקר (חמישי) עתרה התנועה למשילות ודמוקרטיה לבג\"ץ בדרישה לקבוע כי יש לפתוח את התיק מחדש ולפתוח בחקירה נגד המעורבים. העותרת מסבירה עוד כי בשל ניגוד העניינים שהיו מצויים ויינשטיין ומנדלבליט עם המשנות שלהם, ובגלל שלא איפשרו לחקור את המקרה, יש מקום למנות חוקר חיצוני ובלתי תלוי שיהיה אחראי על החקירה של המעורבות בעניין בינהן המשנה ליועמ\"ש דינה זילבר, המשנה ליועמ\"ש לשעבר עו\"ד אורית קורן, ובכירות נוספות בפרקליטות המדינה.\r\n\r\nבעתירה נכתב כי מדובר ב\"החלטה חריגה, תקדימית ובלתי סבירה באופן קיצוני, לסגור תלונה שהוגשה נגד 4 נילונות, בעבירה של הדחת עד ושיבוש הליכי משפט, שנתקבלה תוך ניגוד עניינים אישי ומוסדי, בהליך תמוה במיוחד, על ידי היועץ המשפטי לממשלה הקודם, עו\"ד יהודה ויינשטיין, ואושררה ללא בחינה לגופה, באותו ניגוד עניינים מוסדי ואישי על ידי היועץ המשפטי לממשלה הנוכחי, עו\"ד אביחי מנדלבליט\", נכתב.\r\n\r\n<u>עו\"ד שמחה רוטמן המייצג את התנועה בבג\"ץ</u> אומר כי \"סגירת התיק בהליך בזק, נעשתה כאשר המשטרה, הגוף החוקר, לא ביצעה כל פעולת חקירה, זאת כאשר ביצוע החקירה כיאות, היה יכול להוביל לזימונו של  היועץ המשפטי לממשלה הקודם לחקירה, לכל הפחות כעד\".\r\n\r\nנזכיר כי ועדת האתיקה של לשכת עורכי הדין טיפלה בתלונה שהגישה התנועה למשילות בעניין וקבעה כי נפל פגם אתי בהתנהלות הבכירות במשרד המשפטים.\r\n\r\nלקריאת העתירה <a href=\"http://meshilut.org/wp-content/uploads/2017/07/6064-17-התנועה-למשילות-נ-היועץ-המשפטי-לממשלה-1.pdf\">לחצו כאן </a>"}