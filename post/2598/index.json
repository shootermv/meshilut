{"id":"2598","name":"מנדלבליט סוגר סופית את התיק נגד בכירים בפרקליטות","body":"<h3><b><span lang=\"HE\">למרות הביקורת החריפה של נציבות הפרקליטות וקביעת ועדת האתיקה של לשכת עוה\"ד, החליט היועץ המשפטי לממשלה לסגור את התיק הפלילי נגד בכירות בפרקליטות ביניהן דינה זילבר, שהיו מעורבות בניסיון לשנות את עדותו של מנהל המכון הפתולוגי בבית המשפט. \"פעלו ע\"פ הנוהג המקובל בפרקליטות\".</span></b></h3>\r\nהתנועה למשילות ודמוקרטיה פנתה למשטרה לפני שנה וחצי בתלונה על עבירות פליליות לכאורה שביצעו ארבע בכירות במשרד המשפטים ובפרקליטות בהן המשנה ליועמ\"ש דינה זילבר והמשנה לשעבר אורית קורן.\r\n\r\nכעת היועץ המשפטי לממשלה אביחי מנדלבליט קובע כי התלונה לא תיחקר עוד והתיק נגד הפרקליטות יסגר, זאת <strong>בניגוד למסקנות דו\"ח נציבות הביקורת על הפרקליטות של נשיאת בית משפט מחוזי בדימוס הילה גרסטל שקבעה כי \"התנהלות זו פגומה ואסורה, מדובר בניסיון לשנות עדותו של עד, ניסיון למנוע את התמונה העובדתית-המקצועית המלאה מבית המשפט\", וכן בניגוד לקביעת ועדת האתיקה של לשכת עורכי הדין שקבעה כי הבכירות פעלו באופן לא אתי.</strong>\r\n\r\nהתלונה מבוססת על ממצאי דו\"ח נציבות הביקורת על הפרקליטות בו תועד כיצד אותן פרקליטות שידלו את מנהל המכון לרפואה משפטית הד\"ר חן קוגל לשנות תצהיר חתום אותו הגיש לבקשת בית המשפט במסגרת הליך שהתנהל בין הד\"ר מאיה פורמן רזניק לבין משרד המשפטים.\r\n\r\nלאחר שהתלונה נסגרה, הגישה התנועה למשילות ודמוקרטיה ערר על ההחלטה וציינה כי התיק נסגר מבלי שבוצעה כל פעולת חקירה וכן לא ברור מי אחראי לסגירת התיק, משום שהמשטרה טענה כי היועץ המשפטי לממשלה הקודם הוא שהורה לסגור את התיק ואילו הפרקליטות טענה כי המשטרה קיבלה את ההחלטה בעצמה.\r\n\r\n<strong>בחודש שעבר קבע נציב הביקורת על הפרקליטות כי אכן התיק נסגר \"בטעות\" כלשונו, ו\"מבלי שהתקבלה בו החלטה לגופה\". רוזן כתב כי יש להמתין ולראות מה יהיו תוצאות הערר.</strong>\r\n\r\nאתמול קיבל היועץ המשפטי לממשלה החלטה בעניין. במכתב ששיגר מנדלבליט לתנועה למשילות ודמוקרטיה הוא קובע כי למרות שקודמו, וינשטיין הכריע בדברים הוא בחן שוב את הטענות ואת הערר שהוגש והוא הגיע למסקנה כי הנילונות <strong>\"פעלו ע\"פ הנוהג המקובל בייצוג המדינה בערכאות, והדברים לא מעלים כל חשד לביצוע עבירה על ידן\".</strong>\r\n\r\n<u>מנהל התנועה יהודה עמרני מביע תמיהה על קביעתו של מנדלבליט כי מעשים אלה הם הנוהג המקובל בפרקליטות ואומר כי:</u>\"הקביעה של מנדלבליט זועקת לשמיים, שופטת בדימוס קבעה כי זו התנהלות חמורה, ועדת האתיקה של לשכת עורכי הדין קבעה כי נפל פגם אתי, ואל מול אלה עומד היועץ בלא כחל וסרק ואומר כי זהו הנוהג בפרקליטות. דגל אדום מתנוסס מעל הקביעה של היועץ המשפטי לממשלה והיא אזעקה מצלצלת על הנוהג המקובל בפרקליטות\".\r\n\r\nבתנועה למשילות ודמוקרטיה מתכוונים לפנות לבג\"ץ נגד החלטת היועץ לסגירת התיק אודות פעילות בכירות משרד המשפטים.\r\n\r\nלתשובתו של מנדלבליט לתנועה למשילות <a href=\"http://government.beauty-charm.info/wp-content/uploads/2017/07/מכתב-מנדלבליט-לתנועה-למשילות-ודמוקרטיה-החלטה-לסגירת-הערר.pdf\">לחצו כאן </a>"}