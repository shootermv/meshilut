{"id":"2643","name":"הכנסת אישרה: שופטים וקצינים בכירים יגישו הצהרת הון","body":"<h3><b><span lang=\"HE\">מליאת הכנסת אישרה בקריאה שלישית: מהיום שופטים וקצינים בכירים יחוייב להגיש הצהרת הון. התנועה למשילות ודמוקרטיה שסייעה בהכנת החוק: \"צעד חשוב למאבק בשחיתות\".</span></b></h3>\r\nברוב של 29 חברי כנסת ללא מתנגדים אישרה הערב (ב) מליאת הכנסת באופן סופי את הצעת החוק המחייבת שופטים וקצינים בכירים להגיש הצהרת הון.\r\n\r\nעד היום לא היתה כל חובה על שופטים, על קצינים בכירים במשטרה ובצה\"ל, ועל פקידים בכירים בשלטון המקומי לדווח על ההון העצמי שלהם.\r\n\r\nשרים וחברי כנסת כבר מחוייבים להגיש הצהרות הון, והחוק שעבר משווה את הנוהג גם כלפי שירות המדינה והשופטים, שמהיום יחוייבו למסור את ההצהרה בכניסתם לתפקיד ובסיום התפקיד, וכן פעם בשש שנים. הצהרות ההון ישארו חסויות ולא יפורסמו בפומבי.\r\n\r\nההצעה קודמה על ידי חברי כנסת מכל קצות הקשת הפוליטית. יוזם החוק ח\"כ בצלאל סמוטריץ' אמר כי \"שקיפות בקרב בעלי תפקידים שאינם נבחרי ציבור חשובה ביותר, שכן לרוב החלטות בדרגים אלו אינן חשופות לציבור ואין לציבור יכולת השפעה על בחירתם או אי בחירתם כאשר תפקודם לקוי\".\r\n\r\nבתנועה למשילות ודמוקרטיה שסייעה בהכנת החוק אומרים כי מדובר בצעד חשוב למאבק בשחיתות שתרום לטוהר המידות.\r\n\r\nהיועץ המשפטי של התנועה למשילות ודמוקרטיה עו\"ד שמחה רוטמן שליווה את הליך החקיקה בועדת החוקה:  \"החוק תיקן את המצב בו רק נבחרי ציבור היו צריכים להגיש הצהרת הון. שופטים, פקידים בכירים וקציני משטרה וצבא צריכים להיות תחת עין בוחנת באותה מידה. אנו מקווים שהחוק שעבר הערב יגביר את השקיפות ואת אמון הציבור במערכות חשובות אלה\"."}