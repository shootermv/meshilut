{"id":"2641","title":"פשרה בין היועמ\"ש לפרקליטים: דחייה נוספת בפרסום הדו\"ח","body":"<h3><b><span lang=\"HE\">בדיון שהתקיים נחשף כי המדינה הציעה פשרה לפרקליטים הדורשים שלא לפרסם את הדו\"ח העוסק בקשר שבין פרקליטות המדינה למכון הפתולוגי. התנועה למשילות ודמוקרטיה: \"האינטרס הציבורי נפגע וכשלים חמורים מושתקים</span></b><span lang=\"HE\">\"</span></h3>\r\nבדיון דנו שופטי בג\"ץ בעתירת הפרקליטים המבקשים להסתיר את דו\"ח נציבות הביקורת על הפרקליטות העוסק בהתנהלות שבין פרקליטות המדינה למכון הפתולוגי.\r\n\r\nבאופן חריג ההליך התנהל עם חסיון חלקי, כאשר השופטים אישרו לצדדים שלא לפרסם את התשובות שהוגשו לבית המשפט מטעם היועץ המשפטי לממשלה ומטעם העותרים.\r\n\r\nבמהלך הדיון התברר כי המדינה הציעה לפרקליטים מתווה פשרה במסגרתה הנציב החדש שיכנס לתפקידו בינואר הקרוב יערוך שימוע בו יוכלו הפרקליטים להציג את טענותיהם. כזכור, הפרקליטים סירבו להציג את הטענות בפני הנציבה הקודמת הילה גרסטל.\r\n\r\nבהתאם לשמיעת הטענות יפרסם הנציב החדש את מסקנותיו שיהיו כפופות להגנות על הפרקליטים כפי שקובע חוק הנציבות החדש.\r\n\r\nהשופטים ניל הנדל, אורי שוהם ונעם סולברג המליצו לעותרים להענות להצעת הפשרה שניתנה לפנים משורת הדין, וקבעו כי על הפרקליטים להשיב להצעת הפשרה תוך תשעה ימים (עד ל-29.11.16).\r\n\r\nבדיון אמר עו\"ד שמחה רוטמן שייצג את התנועה למשילות ודמוקרטיה כי <strong>\"האינטרס הציבורי החשוב הוא חשיפת הדו\"ח. לצערנו בגלל שבעלי העניין הם פרקליטים מפרקליטות המדינה ומולם ניצב היועץ המשפטי לממשלה בפני בג\"ץ, האינטרס הציבורי נדחק לפינה </strong><strong>וכשלים חמורים בהתנהלות הפרקליטות, שאמורה להיות אמונה על עקרונות שלטון החוק וצריכה להיות מחוייבת לשמירת האינטרס הציבורי, מושתקים\".</strong>\r\n\r\nהתנועה למשילות ודמוקרטיה ביקשה להצטרף להליך המשפטי כידיד בית המשפט מחשש כי היועץ המשפטי לממשלה לא יעמוד על האינטרס הציבורי שהוא לשיטת התנועה, חשיפת הדו\"ח לאלתר."}